রাজশাহীতে টিউমারের অপারেশনের সময় এক শিশুর কিডনি কেটে ফেলার অভিযোগ উঠেছে। এ ঘটনায় শিশুটির বাবা উজ্জ্বল (৩০) নগরীর রাজপাড়া থানায় লিখিত অভিযোগ দিয়েছেন। রবিবার রাতে তিনি ওই অভিযোগ করেন।

অভিযোগ সূত্রে জানা গেছে, উজ্জ্বলের বাড়ি নওগাঁর আত্রাই উপজেলার বড়শিমলা গ্রামে। তার বাবার নাম নরেস। আর অভিযুক্ত চিকিৎসকের নাম সৈয়দ সিরাজুল ইসলাম। তিনি রাজশাহী মেডিক্যাল কলেজের পেডিয়াট্রিক সার্জারি বিভাগের সহকারী অধ্যাপক। গত ১৩ এপ্রিল রাজশাহী নগরীর লক্ষ্ণীপুরস্থ রাজশাহী রয়েল হাসপাতালে তিনি উজ্জ্বলের মেয়ে অনুর পেটে অস্ত্রোপচার করেন। অস্ত্রোপচারের সময় কিডনি ফেলে দেওয়ার বিষয়টি স্বীকার করেছেন ডা. সৈয়দ সিরাজুল ইসলাম।

তিনি বলেন, ‘টিউমার ছিল কিডনিতে। সেটা ক্যান্সার। সে কারণেই কেটে ফেলে দেওয়া হয়েছে। আর অস্ত্রোপচারের সময় শিশুটির অভিভাবক যারা ছিলেন তাদের বিষয়টি জানিয়ে অনুমতি নেওয়া হয়েছে। তবে ওই সময় শিশুর বাবা উজ্জ্বল হাসপাতালে ছিলেন না।’